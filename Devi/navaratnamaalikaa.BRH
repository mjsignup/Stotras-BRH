navaratnamaalikaa

hAranUpurakirITakuMDalavibhUShitAvayavashObhinIM
kAraNEshavaramaulikOTiparikalpyamAnapadapIThikAm |
kAlakAlaphaNipAshabANadhanuraMkushAmaruNamEkhalAM
phAlabhUtilakalOchanAM manasi bhAvayAmi paradEvatAm || 1 || 

gaMdhasAraghanasArachArunavanAgavallirasavAsinIM
sAMdhyarAgamadhurAdharAbharaNasuMdarAnanashuchismitAm |
maMdharAyatavilOchanAmamalabAlachaMdrakRutashEkharIM
iMdirAramaNasOdarIM manasi bhAvayAmi paradEvatAm || 2 || 

smErachArumukhamaMDalAM vimalagaMDalaMbimaNimaMDalAM
hAradAmaparishObhamAnakuchabhArabhIrutanumadhyamAm |
vIragarvaharanUpurAM vividhakAraNEshavarapIThikAM
mAravairisahachAriNIM manasi bhAvayAmi paradEvatAm || 3 || 

bhUribhAradharakuMDalIMdramaNibaddhabhUvalayapIThikAM
vArirAshimaNimEkhalAvalayavahnimaMDalasharIriNIm |
vArisAravahakuMDalAM gaganashEkharIM cha paramAtmikAM
chAruchaMdravilOchanAM manasi bhAvayAmi paradEvatAm || 4 || 

kuMDalatrividhakONamaMDalavihAraShaDdalasamullasa-
tpuMDarIkamukhabhEdinIM cha prachaMDabhAnubhAsamujjvalAm |
maMDalEMduparivAhitAmRutataraMgiNImaruNarUpiNIM
maMDalAMtamaNidIpikAM manasi bhAvayAmi paradEvatAm || 5 || 

vAraNAnanamayUravAhamukhadAhavAraNapayOdharAM
chAraNAdisurasuMdarIchikurashEkarIkRutapadAMbujAm |
kAraNAdhipatipaMchakaprakRutikAraNaprathamamAtRukAM
vAraNAMtamukhapAraNAM manasi bhAvayAmi paradEvatAm || 6 || 

padmakAMtipadapANipallavapayOdharAnanasarOruhAM
padmarAgamaNimEkhalAvalayanIvishObhitanitaMbinIm |
padmasaMbhavasadAshivAMtamayapaMcharatnapadapIThikAM
padminIM praNavarUpiNIM manasi bhAvayAmi paradEvatAm || 7 || 

AgamapraNavapIThikAmamalavarNamaMgaLasharIriNIM
AgamAvayavashObhinImakhilavEdasArakRutashEkharIm |
mUlamaMtramukhamaMDalAM muditanAdabiMdunavayauvanAM
mAtRukAM tripurasuMdarIM manasi bhAvayAmi paradEvatAm || 8 || 

kAlikAtimirakuMtalAMtaghanabhRuMgamaMgaLavirAjinIM
chUlikAshikharamAlikAvalayamallikAsurabhisaurabhAm |
vAlikAmadhuragaMDamaMDalamanOharAnanasarOruhAM
kAlikAmakhilanAyikAM manasi bhAvayAmi paradEvatAm || 9 || 

nityamEva niyamEna jalpatAM - bhuktimuktiphaladAmabhIShTadAm |
shaMkarENa rachitAM sadA japEnnAmaratnanavaratnamAlikAm || 10 || 
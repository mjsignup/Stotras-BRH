SrI gOpAlastOtraM 

shrInArada uvAcha -
navInanIradashyAmaM nIlEMdIvaralOchanaM |
vallavInaMdanaM vaMdE kRuShNaM gOpAlarUpiNam || 1 ||
 
sphuradbarhidalOdbaddhanIlakuMchitamUrdhajaM |
kadaMbakusumOdbaddhavanamAlAvibhUShitam || 2 ||

gaMDamaMDalasaMsargichalatkuMchitakuMtalaM |
sthUlamuktAphalOdArahAradyOtitavakShasam || 3 ||

hEmAMgadatulAkOTikirITOjjvalavigrahaM |
maMdamArutasaMkShObhachalitAMbarasaMchayam || 4 ||

ruchirOShThapuTanyastavaMshImadhuranissvanaiH |
lasadgOpAlikAchEtO mOhayaMtaM punaH punaH || 5 ||

vallavIvadanAMbhOjamadhupAnamadhuvrataM |
kShObhayaMtaM manastAsAM sasmErApAMgavIkShaNaiH || 6 ||

yauvanOdbhinnadEhAbhissaMsaktAbhiH parasparam |
vichitrAMbarabhUShAbhirgOpanArIbhirAvRutam || 7 ||

prabhinnAMjanakALiMdIjalakELIkalOtsukaM |
yOdhayaMtaM kvachidgOpAnvyAharaMtaM gavAM gaNam || 8 ||

kALiMdIjalasaMsargE shItalAnilasEvitE |
kadaMbapAdapachChAyE sthitaM bRuMdAvanE kvachit || 9 ||

ratnabhUdharasaMlagnaratnAsanaparigrahaM |
kalpapAdapamadhyasthahEmamaMDapikAgatam || 10 ||

vasaMtakusumAmOdasurabhIkRutadi~gmukhE |
gOvardhanagirau ramyE sthitaM rAsarasOtsukam || 11 ||

savyahastatalanyastagirivaryAtapatrakam |
khaMDitAkhaMDalOnmuktamuktAsAraghanAghanam || 12 ||

vENuvAdyamahOllAsakRutahuMkAranissvanaiH |
savatsairunmukhaiH shashvadgOkulairabhivIkShitam || 13 ||

kRuShNamEvAnugAyadbhistachchEShTAvashavartibhiH |
daMDapAshOddhRutakarairgOpAlairupashObhitam || 14 ||

nAradAdyairmunishrEShThairvEdavEdAMgapAragaiH |
prItisusnigdhayA vAchA stUyamAnaM parAtparam || 15 ||

ya EvaM chiMtayEddEvaM bhaktyA saMstauti mAnavaH |
trisaMdhyaM tasya tuShTO&sau dadAti varamIpsitam || 16 ||

rAjavallabhatAmEti bhavEtsarvajanapriyaH |
achalAM shriyamApnOti sa vAgmI jAyatE dhruvam || 17 ||
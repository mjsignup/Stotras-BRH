Sree shiva paadaadikESaaMtavarNanastOtraM

kaLyaaNaM nO vidhattaaM kaTakataTalasatkalpavaaTeenikuMja-
kreeDaasaMsaktavidyaadharanikaravadhoogeetarudraapadaanaH |
taarairhEraMbanaadaistaraLitaninadattaarakaaraatikEkee
kailaasaH SarvanirvRutyabhijanakapadaH sarvadaa parvatEMdraH || 1 || 

yasya praahuH svaroopaM sakaladiviShadaaM saarasarvasvayOgaM
yasyEShuH Saar^~ggadhanvaa samajani jagataaM rakShaNE jaagarookaH |
maurvee darveekaraaNaamapi cha paribRuDhaH poostrayee saa ca lakShyaM
sO&vyaadavyaajamasmaanaSivabhidaniSaM naakinaaM SreepinaakaH || 2 || 

aataMkaavEgahaaree sakaladiviShadaamaMghripadmaaSrayaaNaaM
maataMgaadyugradaityaprakaratanugaladraktadhaaraaktadhaaraH |
krooraH sooraayutaanaamapi cha paribhavaM sveeyabhaasaa vitanva-
nghOraakaaraH kuThaarO dRuDhataraduritaakhyaaTaveeM paaTayEnnaH || 3 || 

kaalaaraatEH karaagrE kRutavasatiruraHSaaNaSaatO ripooNaaM
kaalE kaalE kulaadripravaratanayayaa kalpitasnEhalEpaH |
paayaannaH paavakaarchiHprasarasakhamukhaH paapahaMtaa nitaaMtaM
SoolaH SreepaadasEvaabhajanarasajuShaaM paalanaikaaMtaSeelaH || 4 || 

dEvasyaaMkaaSrayaayaaH kulagiriduhiturnEtrakONapracaara-
prastaaraanatyudaaraanpipaThiShuriva yO nityamatyaadarENa |
aadhattE bhaMgituMgairaniSamavayavairaMtaraMgaM samOdaM 
sOmaapeeDasya sO&yaM pradiSatu kuSalaM paaNiraMgaH kuraMgaH || 5 || 

kaMThapraaMtaavasajjatkanakamayamahaaghaMTikaaghOraghOShaiH
kaMThaaraavairaMkuThairapi bharitajagaccakravaalaaMtaraaLaH |
chaMDaH prOddaMDaSRuMgaH kakudakabalitOttuMgakailaasaSRuMgaH
kaMThEkaalasya vaahaH Samayatu SamalaM SaaSvataH SaakvarEMdraH || 6 || 

niryaddaanaaMbudhaaraaparimalataraleebhootarOlaMbapaalee-
jhaMkaaraiH SaMkaraadrEH SikharaSatadareeH poorayanbhoorighOShaiH |
SaarvaH sauvarNaSailapratimapRuthuvapuH sarvavighnaapahartaa
SarvaaNyaaH poorvasoonuH sa bhavatu bhavataaM svastidO hastivaktraH || 7 || 

yaH puNyairdEvataanaaM samajani SivayOH Slaaghyaveeryaikamatyaa-
dyannaamni SrooyamaaNE ditijabhaTaghaTaa bheetibhaaraM bhajaMtE |
bhooyaatsO&yaM vibhootyai niSitaSaraSikhaapaaTitakrauMchaSailaH 
saMsaaraagaadhakoopOdarapatitasamuttaarakastaarakaariH || 8 || 

aarooDhaH prauDhavEgapravijitapavanaM tuMgatuMgaM turaMgaM
cElaM neelaM vasaanaH karatalavilasatkaaMDakOdaMDadaMDaH |
raagadvEShaadinaanaavidhamRugapaTaleebheetikRudbhootabhartaa
kurvannaakhETaleelaaM parilasatu manaHkaananE maamakeenE || 9 || 

aMbhOjaabhyaaM cha raMbhaarathacaraNalataadvaMdvakuMbheeMdrakuMbhai-
rbiMbEnEMdOScha kaMbOrupari vilasataa vidrumENOtpalaabhyaam |
aMbhOdEnaapi saMbhaavitamupajanitaaDaMbaraM SaMbaraarEH
SaMbhOH saMbhOgayOgyaM kimapi dhanamidaM saMbhavEtsaMpadE naH || 10 || 

vENeesaubhaagyavismaapitatapanasutaachaaruvENeevilaasaa-
nvaaNeenirdhootavaaNeekaratalavidhRutOdaaraveeNaaviraavaan |
ENeenEtraaMtabhaMgeenirasananipuNaapaaMgakONaanupaasE
SONaanpraaNaanudooDhapratinavasuShamaakaMdalaaniMdumauLEH || 11 || 

nRuttaaraMbhEShu hastaahatamurajadhimiddhiMkRutairatyudaarai-
SchittaanaMdaM vidhattE sadasi bhagavataH saMtataM yaH sa naMdee |
chaMDeeSaadyaastathaanyE chaturaguNagaNapreeNitasvaamisatkaa-
rOtkarShOdyatprasaadaaH pramathaparibRuDhaaH paaMtu saMtOShiNO naH || 12 || 

muktaamaaNikyajaalaiH parikalitamahaasaalamaalOkaneeyaM 
pratyuptaanargharatnairdiSi diSi bhavanaiH kalpitairdikpateenaam |
udyaanairadrikanyaaparijanavanitaamaananeeyaiH pareetaM
hRudyaM hRudyastu nityaM mama bhuvanapatErdhaama sOmaardhamauLEH || 13 || 

staMbhairjaMbhaariratnapravaraviracitaiH saMbhRutOpaaMtabhaagaM 
SuMbhatsOpaanamaargaM SuchimaNinichayairguMbhitaanalpaSilpam |
kuMbhaiH saMpoorNaSObhaM Sirasi sughaTitaiH SaatakuMbhairapaMkaiH
SaMbhOH saMbhaavaneeyaM sakalamunijanaiH svastidaM syaatsadO naH || 14 || 

nyastO madhyE sabhaayaaH parisaravilasatpaadapeeThaabhiraamO
hRudyaH paadaiScaturbhiH kanakamaNimayairucchakairujjvalaatmaa || 
vaasOratnEna kEnaapyadhikamRudutarENaastRutO vistRutaSreeH
peeThaH peeDaabharaM naH Samayatu SivayOH svairasaMvaasayOgyaH || 15 || 

aaseenasyaadhipeeThaM trijagadadhipatEraMghripeeThaanuShaktau
paathOjaabhOgabhaajau parimRudulatalOllaasipadmaadirEkhau |
paataaM paadaavubhau tau namadamarakireeTOllasaccaaruheera-
SrENeeSONaayamaanOnnatanakhadaSakOdbhaasamaanau samaanau || 16 || 

yannaadO vEdavaachaaM nigadati nikhilaM lakShaNaM pakShikEtu-
rlakShmeesaMbhOgasaukhyaM viracayati yayOScaaparE roopabhEdE |
SaMbhOH saMbhaavaneeyE padakamalasamaasaMgatastuMgaSObhE
maaMgaLYaM naH samagraM sakalasukhakarE noopurE poorayEtaaM || 17 || 

aMgE SRuMgaarayOnEH sapadi SalabhataaM nEtravahnau prayaatE
SatrOruddhRutya tasmaadiShudhiyugamadhO nyastamagrE kimEtat |
SaMkaamitthaM nataanaamamarapariShadaamaMtaraMkoorayatta-
tsaMghaataM caaru jaMghaayugamakhilapatEraMhasaaM saMharEnnaH || 18 || 

jaanudvaMdvEna meenadhvajanRuvarasamudrOpamaanEna saakaM 
raajaMtau raajaraMbhaakarikarakanakastaMbhasaMbhaavaneeyau |
ooroo gaureekaraaMbhOruhasarasasamaamardanaanaMdabhaajau
caaroo dooreekriyaastaaM duritamupachitaM janmajanmaaMtarE naH || 19 || 

aamuktaanargharatnaprakarakarapariShvaktakaLyaaNakaaMchee-
daamnaa baddEna dugdhadyutinichayamuShaa ceenapaTTaaMbarENa |
saMveetE SailakanyaasucharitaparipaakaayamaaNE nitaMbE
nityaM narnartu cittaM mama nikhilajagatsvaaminaH sOmamauLEH || 20 || 

saMdhyaakaalaanurajyaddinakarasarucaa kaaladhautEna gaaDhaM
vyaanaddhaH snigdhamugdhaH sarasamudarabaMdhEna veetOpamEna |
uddeepraiH svaprakaaSairupachitamahimaa manmathaarErudaarO
madhyO mithyaarthasaddhya~gmama diSatu sadaa saMgatiM maMgaLaanaam || 21 || 

naabheechakraalavaalaannavanavasuShamaadOhadaSreepareetaa-
dudgacChaMtee purastaadudarapathamatikramya vakShaH prayaaMti |
Syaamaa kaamaagamaarthaprakathanalipivadbhaasatE yaa nikaamaM
saa maa sOmaardhamauLEH sukhayatu satataM rOmavalleematallee || 22 || 

aaSlEShEShvadrijaayaaH kaThinakuchataTeeliptakaaSmeerapaMka-
vyaasaMgaadudyadarkadyutibhirupachitaspardhamuddaamahRudyam |
dakShaaraatErudooDhapratinavamaNimaalaavaleebhaasamaanaM
vakShO vikShObhitaaghaM satatanatijuShaaM rakShataadakShataM naH || 23 || 

vaamaaMkE visphuraMtyaaH karatalavilasaccaaruraktOtpalaayaaH
kaaMtaayaa vaamavakShOruhabharaSikharOnmardanavyagramEkam |
anyaaMstreenapyudaaraanvaraparaSumRugaalaMkRutaaniMdumauLE-
rbaahoonaabaddhahEmaaMgadamaNikaTakaanaMtaraalOkayaamaH || 24 || 

saMbhraaMtaayaaH SivaayaaH pativilayabhiyaa sarvalOkOpataapaa-
tsaMvignasyaapi viShNOH sarabhasamubhayOrvaaraNaprEraNaabhyaam |
madhyE traiSaMkaveeyaamanubhavati daSaaM yatra haalaahalOShmaa
sO&yaM sarvaapadaaM naH Samayatu nichayaM neelakaMThasya kaMThaH || 25 || 

hRudyairadreeMdrakanyaamRududaSanapadairmudritO vidrumaSree-
ruddyOtaMtyaa nitaaMtaM dhavaladhavalayaa miSritO daMtakaaMtyaa |
muktaamaaNikyajaalavyatikarasadRuSaa tEjasaa bhaasamaanaH 
sadyOjaatasya dadyaadadharamaNirasau saMpadaaM saMchayaM naH || 26 || 

karNaalaMkaaranaanaamaNinikararuchaaM saMchayairaMchitaayaaM 
varNyaayaaM svarNapadmOdaraparivilasatkarNikaasaMnibhaayaam |
paddhatyaaM praaNavaayOH praNatajanahRudaMbhOjavaasasya SaMbhO-
rnityaM naSchittamEtadvirachayatu sukhEnaasikaaM naasikaayaam || 27 || 

atyaMtaM bhaasamaanE ruchiratararuchaaM saMgamaatsanmaNeenaa-
mudyaccaMDaaSudhaamaprasaranirasanaspaShTadRuShTaapadaanE |
bhooyaastaaM bhootayE naH karivarajayinaH karNapaaSaavalaMbE
bhaktaaleebhaalasajjajjanimaraNalipEH kuMDalE kuMDalE tE || 28 || 

yaabhyaaM kaalavyavasthaa bhavati tanumataaM yO mukhaM dEvataanaaM 
yEShaamaahuH svaroopaM jagati munivaraa dEvataanaaM trayeeM taam |
rudraaNeevaktrapaMkEruhasatatavihaarOtsukEMdiMdirEbhya-
stEbhyastribhyaH praNaamaaMjalimuparachayE treekShaNasyEkShaNEbhyaH || 29 || 

vaamaM vaamaaMkagaayaa vadanasarasijE vyaavaladvallabhaayaa
vyaanamrEShvanyadanyatpunaralikabhavaM veetaniHSESharaukShyam |
bhooyO bhooyOpi mOdaannipatadatidayaaSeetalaM chootabaaNE
dakShaarEreekShaNaanaaM trayamapaharataadaaSu taapatrayaM naH || 30 || 

yasminnardhEMdumugdhadyutinichayatiraskaaranistaMdrakaaMtau
kaaSmeerakShOdasaMkalpatamiva ruchiraM chitrakaM bhaati nEtram |
tasminnulleelachilleenaTavarataruNeelaasyaraMgaayamaaNE 
kaalaarEH phaaladESE viharatu hRudayaM veetachiMtaaMtaraM naH || 31 || 

svaamingaMgaamivaaMgeekuru tava Sirasau maamapeetyarthayaMteeM
dhanyaaM kanyaaM kharaaMSOH Sirasi vahati kiM nvESha kaaruNyaSaalee |
itthaM SaMkaaM janaanaaM janayadatighanaM kaiSikaM kaalamEgha-
cChaayaM bhooyaadudaaraM tripuravijayinaH SrEyasE bhooyasE naH || 32 || 

SRuMgaaraakalpayOgyaiH SikharivarasutaasatsakheehastaloonaiH
soonairaabaddhamaalaavaliparivilasatsaurabhaakRuShTabhRuMgam |
tuMgaM maaNikyakaaMtyaa parihasitasuraavaasaSailEMdraSRuMgaM
saMghaM naH saMkaTaanaaM vighaTayatu sadaa kaaMkaTeekaM kireeTam || 33 || 

vakraakaaraH kalaMkee jaDatanurahamapyaMghrisEvaanubhaavaa-
duttaMsatvaM prayaataH sulabhataraghRuNaasyaMdinaSchaMdramauLEH |
tatsEvaMtaaM janaghaaH Sivamiti nijayaavasthayaiva bruvaaNaM
vaMdE dEvasya SaMbhOrmukuTasughaTitaM mugdhapeeyooShabhaanum || 34 || 

kaaMtyaa saMphullamalleekusumadhavaLayaa vyaapya viSvaM viraaja-
nvRuttaakaarO vitanvanmuhurapi cha paraaM nirvRutiM paadabhaajaam |
saanaMdaM naMdidOShNaa maNikaTakavataa vaahyamaanaH puraarEH 
SvEtacChatraakhyaSeetadyutirapaharataadaapadastaapadaa naH || 35 || 

divyaakalpOjjvalaanaaM SivagirisutayOH paarSvayOraaSritaanaaM
rudraaNeesatsakheenaaM madataralakaTaakShaaMchalairaMchitaanaam |
udvElladbaahuvalleevilasanasamayE caamaraaMdOlaneenaa-
mudbhootaH kaMkaNaaleevalayakalakalO vaarayEdaapadO naH || 36 || 

svargaukaHsuMdareeNaaM sulalitavapuShaaM svaamisEvaaparaaNaaM
valgadbhooShaaNi vakraaMbujaparivigalanmugdhageetaamRutaani |
nityaM nRuttanyupaasE bhujavidhutipadanyaasabhaavaavalOka-
pratyudyatpreetimaadyatpramathanaTanaTeedattasaMbhaavanaani || 37 || 

sthaanapraaptyaa svaraaNaaM kimapi viSadataaM vyaMjayanmaMjuveeNaa-
svaanaavacChinnataalakramamamRutamivaasvaadyamaanaM Sivaabhyaam |
naanaaraagaatihRudyaM navarasamadhurastOtrajaataanuviddhaM
gaanaM veeNaamaharShEH kalamatilalitaM karNapoorayataaM naH || 38 || 

chEtO jaatapramOdaM sapadi vidadhati praaNinaaM vaaNineenaaM 
paaNidvaMdvaagrajaagratsulalitaraNitasvarNataalaanukoolaa |
sveeyaaraavENa paathOdhararavapaTunaa naadayaMtee mayooreeM
maayooree maMdabhaavaM maNimurajabhavaa maarjanaa maarjayEnnaH || 39 || 

dEvEbhyO daanavEbhyaH pitRumunipariShatsiddhavidyaadharEbhyaH
saadhyEbhyaScaaraNEbhyO manujapaSupatajjaatikeeTaadikEbhyaH |
SreekailaasaprarooDhaastRuNaviTapimukhaaScaapi yE saMti tEbhyaH
sarvEbhyO nirvicaaraM natimuparacayE SarvapaadaashrayEbhyaH || 40 || 

dhyaayannitthaM prabhaatE pratidivasamidaM stOtraratnaM paThEdyaH
kiM vaa broomastadeeyaM sucharitamathavaa keertayaamaH samaasaat |
saMpajjaataM samagraM sadasi bahumatiM sarvalOkapriyatvaM 
saMpraapyaayuHSataaMtE padamayati parabrahmaNO manmathaarEH || 41 || 
tripurasuMdari maanasapujaa stOtraM

mama na bhajanashaktiH paadayOstE na bhakti-
rna cha viShayaviraktirdhyaanayOgE na saktiH |		
iti manasi sadaahaM chiMtayannaadyashaktE 
ruchiravachanapuShpairarchanaM saMchinOmi || 1 || 

vyaaptaM haaTakavigrahairjalacharairaarUDhadEvavrajaiH
pOtairaakulitaaMtaraM maNidharairbhUmeedharairbhUShitam |
aaraktaamRutasiMdhumuddhurachaladveecheechayavyaakula- 
vyOmaanaM parichiMtya saMtatamahO chEtaH kRutaartheebhava || 2 || 

tasminnujjvalaratnajaalavilasatkaaMtichChaTaabhiH sphuTaM
kurvaaNaM viyadiMdrachaapanichayairaachChaaditaM sarvataH |
uchchaiHshRuMganiShaNNadivyavanitaabRuMdaananaprOllasa-
dgeetaakarNananishchalaakhilamRugaM dveepaM namaskurmahE || 3 || 

jaateechampakapaaTalaadisumanaHsaurabhyasaMbhaavitaM
hreeMkaaradhvanikaMThakOkilakuhUprOllaasichUtadrumam |
aavirbhUtasugaMdhichaMdanavanaM dRuShTipriyaM naMdanaM
chaMchachchaMchalachaMcharikachaTulaM chEtashchiraM chiMtaya || 4 || 

paripatitaparaagaiH paaTalakShONibhaagO
vikasitakusumOchchaiH peetachaMdraarkarashmiH |
alishukapikaraajeekUjitaiH shrOtrahaaree
sphuratu hRudi madeeyE nUnamudyaanaraajaH || 5 || 

ramyadvaarapuraprachaaratamasaaM saMhaarakaariprabha
sphUrjattOraNabhaarahaarakamahaavistaarahaaradyutE |
kShONeemaMDalahEmahaaravilasatsaMsaarapaaraprada
prOdyadbhaktamanOvihaara kanakapraakaara tubhyaM namaH || 6 || 

udyatkaaMtikalaapakalpitanabhaHsphUrjadvitaanaprabha
satkRuShNaagarudhUpavaasitaviyatkaaShThaaMtarE vishrutaH |
sEvaayaatasamastadaivatagaNairaasEvyamaanO&nishaM
sO&yaM shreemaNimaMDapO&navarataM machchEtasi dyOtataam || 7 || 

kvaapi prOdbhaTapadmaraagakiraNavraatEna saMdhyaayitaM
kutraapi sphuTavisphuranmarakatadyutyaa tamisraayitam |
madhyaalaMbivishaalamauktikaruchaa jyOtsnaayitaM kutrachi-
nmaataH shreemaNimaMdiraM tava sadaa vaMdaamahE suMdaram || 8 || 

uttuMgaalayavisphuranmarakataprOdyatprabhaamaMDalaa-
nyaalOkyaaMkuritOtsavairnavatRuNaakeerNasthaleeshaMkayaa |
neetO vaajibhirutpathaM bata rathaH sUtEna tigmadyutE-
rvalgaavalgigatahastamastashikharaM kaShTairitaH praapyatE || 9 || 

maNisadanasamudyatkaaMtidhaaraanuraktE
viyati charamasaMdhyaashaMkinO bhaanurathyaaH |
shithilitagatakupyatsUtahuMkaaranaadaiH
kathamapi maNigEhaaduchchakairuchchalaMti || 10 || 

bhaktyaa kiM nu samarpitaani bahudhaa ratnaani paathOdhinaa
kiM vaa rOhaNaparvatEna sadanaM yairvishvakarmaakarOt |
aa j~jaataM girijE kaTaakShakalayaa nUnaM tvayaa tOShitE 
shaMbhau nRutyati naagaraajaphaNinaa keerNaa maNishrENayaH || 11 || 

vidUramuktavaahanairvinamramaulimaMDalai-
rnibaddhahastasaMpuTaiH prayatnasaMyatEMdriyaiH |
viriMchiviShNushaMkaraadibhirmudaa tavaaMbikE
prateekShyamaaNanirgamO vibhaati ratnamaMDapaH || 12 || 

dhvananmRudaMgakaahalaH prageetakiMnareegaNaH 
pranRuttadivyakanyakaH pravRuttamaMgaLakramaH |
prakRuShTasEvakavrajaH prahRuShTabhaktamaMDalO
mudE mamaastu saMtataM tvadeeyaratnamaMDapaH || 13 || 

pravEshanirgamaakulaiH svakRutyaraktamaanasai-
rbahiHsthitaamaraavaleevidheeyamaanabhaktibhiH |
vicitravastrabhUShaNairupEtamaMganaajanaiH
sadaa karOtu maMgaLaM mamEha ratnamaMDapaH || 14 || 

suvarNaratnabhUShitairvichitravastradhaaribhi-
rgRuheetahEmayaShTibhirniruddhasarvadaivataiH |
asaMkhyasuMdareejanaiH purasthitairadhiShThitO
madeeyamEtu maanasaM tvadeeyatuMgatOraNaH || 15 || 

iMdraadeeMshcha digeeshvaraansahapareevaaraanathO saayudhaa-
nyOShidrUpadharaansvadikShu nihitaansaMchiMtya hRutpaMkajE |
shaMkhE shreevasudhaarayaa vasumateeyuktaM cha padmaM smara-
nkaamaM naumi ratipriyaM sahacharaM preetyaa vasaMtaM bhajE || 16 || 

gaayaMteeH kalaveeNayaatimadhuraM huMkaaramaatanvatee-
rdvaaraabhyaasakRutasthiteeriha sarasvatyaadikaaH pUjayan |
dvaarE naumi madOnmadaM suragaNaadheeshaM madEnOnmadaaM
maataMgeemasitaaMbaraaM parilasanmuktaavibhUShaaM bhajE || 17 || 

kastUrikaashyaamalakOmalaaMgeeM
kaadaMbareepaanamadaalasaaMgeem |
vaamastanaaliMgitaratnaveeNaaM
maataMgakanyaaM manasaa smaraami || 18 || 

vikeerNachikurOtkarE vigalitaaMbaraaDaMbarE
madaakulitalOchanE vimalabhUShaNOdbhaasini |
tiraskariNi taavakaM charaNapaMkajaM chiMtaya-
nkarOmi pashumaMDaleemalikamOhadugdhaashayaam || 19 || 

pramattavaaruNeerasairvighUrNamaanalOchanaaH
prachaMDadaityasUdanaaH praviShTabhaktamaanasaaH |
upODhakajjalachChavichChaTaaviraajivigrahaaH
kapaalashUladhaariNeeH stuvE tvadeeyadUtikaaH || 20 || 

sphUrjannavyayavaaMkurOpalasitaabhOgaiH puraH sthaapitai-
rdeepOdbhaasisharaavashObhitamukhaiH kuMbhairnavaiH shObhinaa |
svarNaabaddhavichitraratnapaTaleechaMchatkapaaTashriyaa
yuktaM dvaarachatuShTayEna girijE vaMdE maNee maMdiram || 21 || 

aasteerNaaruNakaMbalaasanayutaM puShpOpahaaraanvitaM
deeptaanEkamaNipradeepasubhagaM raajadvitaanOttamam |
dhUpOdgaarisugaMdhisaMbhramamiladbhRuMgaavaleeguMjitaM
kaLyaaNaM vitanOtu mE&navarataM shreemaMDapaabhyaMtaram || 22 || 

kanakarachitE paMchaprEtaasanEna viraajitE
maNigaNachitE raktashvEtaaMbaraastaraNOttamE |
kusumasurabhau talpE divyOpadhaanasukhaavahE 
hRudayakamalE praadurbhUtaaM bhajE paradEvataam || 23 || 

sarvaaMgasthitiramyarUparuchiraaM praataH samabhyutthitaaM
jRuMbhaamaMjumukhaaMbujaaM madhumadavyaaghUrNadakShitrayaam |
sEvaayaatasamastasaMnidhisakheeH saMmaanayaMteeM dRushaa 
saMpashyanparadEvataaM paramahO manyE kRutaarthaM januH || 24 || 

uchchaistOraNavartivaadyanivahadhvaanE samujjRuMbhitE
bhaktairbhUmivilagnamaulibhiralaM daMDapraNaamE kRutE |
naanaaratnasamUhanaddhakathanasthaaleesamudbhaasitaaM
praatastE parikalpayaami girijE neeraajanaamujjvalaam || 25 || 

paadyaM tE parikalpayaami padayOrarghyaM tathaa hastayOH
saudheebhirmadhuparkamaMba madhuraM dhaaraabhiraasvaadaya |
tOyEnaachamanaM vidhEhi shuchinaa gaaMgEna matkalpitaM
saaShTaaMgaM praNipaatameeshadayitE dRuShTyaa kRutaarthee kuru || 26 || 

maataH pashya mukhaaMbujaM suvimalE dattE mayaa darpaNE 
dEvi sveekuru daMtadhaavanamidaM gaMgaajalEnaanvitam |
suprakShaalitamaananaM virachayansnigdhaaMbaraprOMChanaM
draagaMgeekuru tattvamaMba madhuraM taaMbUlamaasvaadaya || 27 || 

nidhEhi maNipaadukOpari padaaMbujaM majjanaa-
layaM vraja shanaiH sakheekRutakaraaMbujaalaMbanam |
mahEshi karuNaanidhE tava dRugaMtapaatOtsukaa-
nvilOkaya manaagamUnubhayasaMsthitaaMdaivataan || 28 || 

hEmaratnavaraNEna vEShTitaM 
vistRutaaruNavitaanashObhitam |
sajjasarvaparichaarikaajanaM
pashya majjanagRuhaM manO mama || 29 || 

kanakakalashajaalasphaaTikasnaanapeeThaa-
dyupakaraNavishaalaM gaMdhamattaalimaalam |
sphuradaruNavitaanaM maMjugaMdharvagaanaM
paramashivamahElE majjanaagaaramEhi || 30 || 

peenOttuMgapayOdharaaH parilasatsaMpUrNachaMdraananaa 
ratnasvarNavinirmitaaH parilasatsUkShmaaMbarapraavRutaaH |
hEmasnaanaghaTeestathaa mRudupaTirudvartanaM kausumaM
tailaM kaMkatikaaM karEShu dadhateervaMdE&Mba tE daasikaaH || 31 || 

tatra sphaaTikapeeThamEtya shanakairuttaaritaalaMkRuti-
rneechairujjhitakaMchukOparihitaaraktOttareeyaaMbaraa |
vENeebaMdhamapaasya kaMkatikayaa kEshaprasaadaM manaa-
kkurvaaNaa paradEvataa bhagavatee chittE mama dyOtataam || 32 || 

abhyaMgaM girijE gRuhaaNa mRudunaa tailEna saMpaaditaM
kaashmeerairagarudravairmalayajairudvartanaM kaaraya |
geetE kiMnarakaamineebhirabhitO vaadyE mudaa vaaditE
nRutyaMteemiha pashya dEvi puratO divyaaMganaamaMDaleem || 33 || 

kRutaparikarabaMdhaastuMgapeenastanaaDhyaa
maNinivahanibaddhaa hEmakuMbheerdadhaanaaH |
surabhisalilaniryadgaMdhalubdhaalimaalaaH 
savinayamupatasthuH sarvataH snaanadaasyaH || 34 || 

udgaMdhairagarudravaiH surabhiNaa kastUrikaavaariNaa
sphUrjatsaurabhayakShakardamajalaiH kaashmeeraneerairapi |
puShpaaMbhObhirashEShateerthasalilaiH karpUrapaathObharaiH 
snaanaM tE parikalpayaami girijE bhaktyaa tadaMgeekuru || 35 || 

pratyaMgaM parimaarjayaami shuchinaa vastrENa saMprOMChanaM
kurvE kEshakalaapamaayatataraM dhUpOttamairdhUpitam |
aaleebRuMdavinirmitaaM yavanikaamaasthaapyaratnaprabhaM
bhaktatraaNaparE mahEshagRuhiNi snaanaaMbaraM muchyataam || 36 || 

peetaM tE parikalpayaami nibiDaM chaMDaatakaM chaMDikE 
sUkShmaM snigdhamureekuruShva vasanaM siMdUrapUraprabham |
muktaaratnavichitrahEmarachanaachaaruprabhaabhaasvaraM
neelaM kaMchukamarpayaami girishapraaNapriyE suMdari || 37 || 

vilulitachikurENa chChaaditaaMsapradEshE
maNinikaraviraajatpaadukaanyastapaadE |
sulalitamavalaMbya draaksakheemaMsadEshE
girishagRuhiNi bhUShaamaMTapaaya prayaahi || 38 || 

lasatkanakakuTTimasphuradamaMdamuktaavalee-
samullasitakaaMtibhiH kalitashakrachaapavrajE |
mahaabharaNamaMDapE nihitahEmasiMhaasanaM
sakheejanasamaavRutaM samadhitiShTha kaatyaayani || 39 || 

snigdhaM kaMkatikaamukhEna shanakaiH saMshOdhya kEshOtkaraM
seemaMtaM virachayya chaaru vimalaM siMdUrarEkhaanvitam |
muktaabhirgrathitaalakaaM maNichitaiH sauvarNasUtraiH sphuTaM
praaMtE mauktikaguchChakOpalatikaaM grathnaami vENeemimaam || 40 || 

vilaMbivENeebhujagOttamaaMga-
sphuranmaNibhraaMtimupaanayaMtam |
svarOchiShOllaasitakEshapaashaM
mahEshi chUDaamaNimarpayaami || 41 || 

tvaamaashrayadbhiH kabareetamisrai-
rbaMdeekRutaM draagiva bhaanubiMbam |
mRuDaani chUDaamaNimaadadhaanaM
vaMdaamahE taavatamuttamaaMgam || 42 || 

svamadhyanaddhahaaTakasphuranmaNiprabhaakulaM
vilaMbimauktikachChaTaaviraajitaM samaMtataH |
nibaddhalakShachakShuShaa bhavEna bhUri bhaavitaM
samarpayaami bhaasvaraM bhavaani phaalabhUShaNam || 43 || 

meenaaMbhOruhakhaMjareeTasuShamaavistaaravismaarakE
kurvaaNE kila kaamavairimanasaH kaMdarpabaaNaprabhaam |
maadhveepaanamadaaruNE&tichapalE deerghE dRugaMbhOruhE
dEvi svarNashalaakayOrjitamidaM divyaaMjanaM deeyataam || 44 || 

madhyasthaaruNaratnakaaMtiruchiraaM muktaamugOdbhaasitaaM
daivaadbhaargavajeevamadhyagaravErlakShmeemadhaH kurvateem |
utsiktaadharabiMbakaaMtivisarairbhaumeebhavanmauktikaaM
maddattaamurareekuruShva girijE naasaavibhUShaamimaam || 45 || 

uDukRutaparivEShaspardhayaa sheetabhaanO-
riva virachitadEhadvaMdvamaadityabiMbam |
aruNamaNisamudyatpraaMtavibhraajimuktaM
shravasi parinidhEhi svarNataaTaMkayugmam || 46 || 

marakatavarapadmaraagaheerO-
tthitagulikaatritayaavanaddhamadhyam |
vitatavimalamauktikaM cha
kaMThaabharaNamidaM girijE samarpayaami || 47 || 

naanaadEshasamutthitairmaNigaNaprOdyatprabhaamaMDala-
vyaaptairaabharaNairviraajitagalaaM muktaachChaTaalaMkRutaam |
madhyasthaaruNaratnakaaMtiruchiraaM praaMtasthamuktaaphala-
vraataamaMba chatuShkikaaM parashivE vakShaHsthalE sthaapaya || 48 || 

anyOnyaM plaavayaMtee satataparichalatkaaMtikallOlajaalaiH
kurvaaNaa majjadaMtaHkaraNavimalataaM shObhitEva trivENee |
muktaabhiH padmaraagairmarakatamaNibhirnirmitaa deepyamaanai-
rnityaM haaratrayee tE parashivarasikE chEtasi dyOtataaM naH || 49 || 

karasarasijanaalE visphuratkaaMtijaalE
vilasadamalashObhE chaMchadeeshaakShilObhE |
vividhamaNimayUkhOdbhaasitaM dEvi durgE
kanakakaTakayugmaM baahuyugmE nidhEhi || 50 || 

vyaalaMbamaanasitapaTTakaguchChashObhi
sphUrjanmaNeeghaTitahaaravirOchamaanam |
maatarmahEshamahilE tava baahumUlE
kEyUrakadvayamidaM vinivEshayaami || 51 || 

vitatanijamayUkhairnirmitaamiMdraneelai-
rvijitakamalanaalaaleenamattaalimaalaam |
maNigaNakhachitaabhyaaM kaMkaNaabhyaamupEtaaM
kalaya valayaraajeeM hastamUlE mahEshi || 52 || 

neelapaTTamRuduguchChashObhitaa-
baddhanaikamaNijaalamaMjulaam |
arpayaami valayaatpuraHsarE
visphuratkanakataitRupaalikaam || 53 || 

aalavaalamiva puShpadhanvanaa
baalavidrumalataasu nirmitam |
aMguleeShu vinidheeyataaM shanai-
raMguleeyakamidaM madarpitam || 54 || 

vijitaharamanObhUmattamaataMgakuMbha-
sthalavilulitakUjatkiMkiNeejaalatulyaam |
aviratakalanadaireeshachEtO haraMteeM
vividhamaNinibaddhaaM mEkhalaamarpayaami || 55 || 

vyaalaMbamaanavaramauktikaguchChashObhi
vibhraajihaaTakapuTadvayarOchamaanam |
hEmnaa vinirmitamanEkamaNiprabaMdhaM
neeveenibaMdhanaguNaM vinivEdayaami || 56 || 

vinihatanavalaakShaapaMkabaalaatapaughE
marakatamaNiraajeemaMjumaMjeeraghOShE |
aruNamaNisamudyatkaaMtidhaaraavichitra-
stava charaNasarOjE haMsakaH preetimEtu || 57 || 

nibaddhashitipaTTakapravaraguchChasaMshObhitaaM
kalakvaNitamaMjulaaM girishachittasaMmOhaneem |
amaMdamaNimaMDaleevimalakaaMtikimmeeritaaM
nidhEhi padapaMkajE kanakaghuMghurUmaMbikE || 58 || 

visphuratsahajaraagaraMjitE
shiMjitEna kalitaaM sakheejanaiH |
padmaraagamaNinUpuradvayee-
marpayaami tava paadapaMkajE || 59 || 

padaaMbujamupaasituM parigatEna sheetaaMshunaa
kRutaaM tanuparamparaamiva dinaaMtaraagaaruNaam |
mahEshi navayaavakadravabharENa shONeekRutaaM
namaami nakhamaMDaleeM charaNapaMkajasthaaM tava || 60 || 

aaraktashvEtapeetasphuradurukasumaishchitritaaM paTTasUtrai-
rdEvastreebhiH prayatnaadagarusamuditairdhUpitaaM divyadhUpaiH |
udyadgaMdhaaMdhapuShpaMdhayanivahasamaarabdhajhaaMkaarageetaaM
chaMchatkahlaaramaalaaM parashivarasikE kaMThapeeThE&rpayaami || 61 || 

gRuhaaNa paramaamRutaM kanakapaatrasaMsthaapitaM
samarpaya mukhaaMbujE vimalaveeTikaamaMbikE |
vilOkaya mukhaaMbujaM mukuramaMDalE nirmalE 
nidhEhi maNipaadukOpari padaaMbujaM suMdari || 62 || 

aalaMbya svasakheeM karENa shanakaiH siMhaasanaadutthitaa
kUjanmaMdamaraalamaMjulagatiprOllaasibhUShaaMbara |
aanaMdapratipaadakairupaniShadvaakyaiH stutaa vEdhasaa
machchittE sthirataamupaitu girijaa yaaMtee sabhaamaMDapam || 63 || 

chalaMtyaamaMbaayaaM prachalati samastE parijanE
savEgaM saMyaatE kanakalatikaalaMkRutibharE |
samataaduttaalasphuritapadasaMpaatajanitai-
rjhaNatkaaraistaarairjhaNajhaNitamaaseenmaNigRuham || 64 || 

chaMchadvEtrakaraabhiraMgavilasadbhUShaaMbaraabhiH purO-
yaaMteebhiH parichaarikaabhiramaravraatE samutsaaritE |
ruddhE nirjarasuMdareebhirabhitaH kakShaaMtarE nirgataM
vaMdE naMditashaMbhu nirmalachidaanaMdaikarUpaM mahaH || 65 || 

vEdhaaH paadatalE patatyayamasau viShNurnamatyagrataH 
shaMbhurdEhi dRugaMchalaM surapatiM dUrasthamaalOkaya |
ityEvaM parichaarikaabhiruditE saMmaananaaM kurvatee
dRugdvaMdvEna yathOchitaM bhagavatee bhUyaadvibhUtyai mama || 66 || 

maMdaM chaaraNasuMdareebhirabhitO yaaMteebhirutkaMThayaa
naamOchchaaraNapUrvakaM pratidishaM pratyEkamaavEditaan |
vEgaadakShipathaM gataansuragaNaanaalOkayaMtee shanai-
rditsaMtee charaNaaMbujaM pathi jagatpaayaanmahEshapriyaa || 67 || 

agrE kEchana paarshvayOH katipayE pRuShThE parE prasthitaa
aakaashE samavasthitaaH katipayE dikShu sthitaashchaaparE |
saMmardaM shanakairapaasya puratO daMDapraNaamaanmuhuH
kurvaaNaaH katichitsuraa girisutE dRukpaatamichChaMti tE || 68 || 

agrE gaayati kiMnaree kalapadaM gaMdharvakaaMtaaH shanai-
raatOdyaani cha vaadayaMti madhuraM savyaapasavyasthitaaH |
kUjannUpuranaada maMju puratO nRutyaMti divyaaMganaa
gachChaMtaH paritaH stuvaMti nigamastutyaa viriMchyaadayaH || 69 || 

kasmaichitsuchiraadupaasitamahaamaMtraughasiddhiM kramaa-
dEkasmai bhavaniHspRuhaaya paramaanaMdasvarUpaaM gatim |
anyasmai viShayaanuraktamanasE deenaaya duHkhaapahaM
dravyaM dvaarasamaashritaaya dadateeM vaMdaamahE suMdareem || 70 || 

namreebhUya kRutaaMjaliprakaTitaprEmaprasannaananE
maMdaM gachChati saMnidhau savinayaatsOtkaMThamOghatrayE |
naanaamaMtragaNaM tadarthamakhilaM tatsaadhanaM tatphalaM
vyaachakShaaNamudagrakaaMti kalayE yatkiMchidaadyaM mahaH || 71 || 

tava dahanasadRukShaireekShaNairEva chakShu-
rnikhilapashujanaanaaM bheeShayadbheeShaNaasyam |
kRutavasati parEshaprEyasi dvaari nityaM
sharabhamithunamuchchairbhaktiyuktO natO&smi || 72 || 

kalpaaMtE sarasaikadaasamuditaanEkaarkatulyaprabhaaM
ratnastaMbhanibaddhakaaMchanaguNasphUrjadvitaanOttamaam |
karpUraagarugarbhavartikalikaapraaptapradeepaavaleeM
shreechakraakRutimullasanmaNigaNaaM vaMdaamahE vEdikaam || 73 || 

svasthaanasthitadEvataagaNavRutE biMdau mudaa sthaapitaM
naanaaratnaviraajihEmavilasatkaaMtichChaTaadurdinam |
chaMchatkausumatUlikaasanayutaM kaamEshvaraadhiShThitaM
nityaanaMdanidaanamaMba satataM vaMdE cha siMhaasanam || 74 || 

vadadbhirabhitO mudaa jaya jayEti bRuMdaarakaiH
kRutaaMjaliparaMparaa vidadhati kRutaarthaa dRushaa |
amaMdamaNimaMDaleekhachitahEmasiMhaasanaM
sakheejanasamaavRutaM samadhitiShTha daakShaayaNi || 75 || 

karpUraadikavastujaatamakhilaM sauvarNabhRuMgaarakaM
taaMbUlasya karaMDakaM maNimayaM chailaaMchalaM darpaNam |
visphUrjanmaNipaadukE cha dadhateeH siMhaasanasyaabhita-
stiShThaMteeH parichaarikaastava sadaa vaMdaamahE suMdari || 76 || 

tvadamalavapurudyatkaaMtikallOlajaalaiH
sphuTamiva dadhateebhirbaahuvikShEpaleelaam |
muhurapi cha vidhUtE chaamaragraahiNeebhiH 
sitakarakarashubhrE chaamarE chaalayaami || 77 || 

praaMtasphuradvimalamauktikaguchChajaalaM
chaMchanmahaamaNivicitritahEmadaMDam |
udyatsahasrakaramaMDalachaaru hEma-
chChatraM mahEshamahilE vinivEshayaami || 78 || 

udyattaavakadEhakaaMtipaTaleesiMdUrapUraprabhaa-
shONeebhUtamudagralOhitamaNichChEdaanukaarichChavi |
dUraadaadaranirmitaaMjalipuTairaalOkamaanaM sura-
vyUhaiH kaaMchanamaatapatramatulaM vaMdaamahE suMdaram || 79 || 

saMtuShTaaM paramaamRutEna vilasatkaamEshvaraaMkasthitaaM
puShpaughairabhipUjitaaM bhagavateeM tvaaM vaMdamaanaa mudaa |
sphUrjattaavakadEharashmikalanaapraaptasvarUpaabhidaaH 
shreechakraavaraNasthitaaH savinayaM vaMdaamahE dEvataaH || 80 || 

aadhaarashaktyaadikamaakalayya
madhyE samastaadhikayOgineeM cha |
mitrEshanaathaadikamatra naatha-
chatuShTayaM shailasutE natO&smi || 81 || 

tripuraasudhaarNavaasana-
maarabhya tripuramaalinee yaavat |
aavaraNaaShTakasaMsthita-
maasanaShaTkaM namaami paramEshi || 82 || 

eeshaanE gaNapaM smaraami vicharadvighnaaMdhakaarachChidaM
vaayavyE vaTukaM cha kajjalaruchiM vyaalOpaveetaanvitam |
nairRutyE mahiShaasurapramathineeM durgaaM cha saMpUjaya-
nnaagnEyE&khilabhaktarakShaNaparaM kShEtraadhinaathaM bhajE || 83 || 

uDyaanajaalaMdharakaamarUpa-
peeThaanimaanpUrNagiriprasaktaan |
trikONadakShaagrimasavyabhaaga-
madhyasthitaansiddhikaraannamaami || 84 || 

lOkEshaH pRuthiveepatirnigaditO viShNurjalaanaaM prabhu-
stEjOnaatha umaapatishcha marutaameeshastathaa chEshvaraH |
aakaashaadhipatiH sadaashiva iti prEtaabhidhaamaagataa-
nEtaaMshchakrabahiHsthitaansuragaNaanvaMdaamahE saadaram || 85 || 

taaraanaathakalaapravEshanigamavyaajaadgataasuprathaM
trailOkyE tithiShu pravartitakalaakaaShThaadikaalakramam |
ratnaalaMkRutichitravastralalitaM kaamEshvareepUrvakaM
nityaaShODashakaM namaami lasitaM chakraatmanOraMtarE || 86 || 

hRudi bhaavitadaivataM prayatnaa-
bhyupadEshaanugRuheetabhaktasaMgham |
svagurukramasaMj~jachakraraaja-
sthitamOghatrayamaanatO&smi mUrdhnaa || 87 || 

hRudayamatha shiraH shikhaakhilaadyE
kavachamathO nayanatrayaM cha dEvi |
munijanaparichiMtitaM tathaastraM
sphuratu sadaa hRudayE ShaDaMgamEtat || 88 || 

trailOkyamOhanamiti prathitE tu chakrE
chaMchadvibhUShaNagaNatripuraadhivaasE |
rEkhaatrayE sthitavateeraNimaadisiddhee-
rmudraa namaami satataM prakaTaabhidhaastaaH || 89 || 

sarvaashaaparipUrakE vasudaladvaMdvEna vibhraajitE
visphUrjaMtripurEshvareenivasatau chakrE sthitaa nityashaH |
kaamaakarShaNikaadayO maNigaNabhraajiShNudivyaaMbaraa
yOginyaH pradishaMtu kaaMkShitaphalaM vikhyaataguptaabhidhaaH || 90 || 

mahEshi vasubhirdalairlasati sarvasaMkShObhaNE
vibhUShaNagaNasphuraMtripurasuMdareesadmani |
anaMgakusumaadayO vividhabhUShaNOdbhaasitaa
dishaMtu mama kaaMkShitaM tanutaraashcha guptaabhidhaaH || 91 || 

lasadyugadRushaarakE sphurati sarvasaubhaagyadE 
shubhaabharaNabhUShitatripuravaasineemaMdirE |
sthitaa dadhatu maMgaLaM subhagasarvasaMkShObhiNee-
mukhaaH sakalasiddhayO viditasaMpradaayaabhidhaaH || 92 || 

bahirdashaarE sarvaarthasaadhakE tripuraashrayaaH |
kulakaulaabhidhaaH paaMtu sarvasiddhipradaayikaaH || 93 || 

aMtaHshObhidashaarakE&tilalitE sarvaadirakShaakarE
maalinyaa tripuraadyayaa virachitaavaasE sthitaM nityashaH |
naanaaratnavibhUShaNaM maNigaNabhraajiShNu divyaaMbaraM
sarvaj~jaadikashaktibRuMdamanishaM vaMdE nigarbhaabhidham || 94 || 

sarvarOgaharE&ShTaarE tripuraasiddhayaanvitE |
rahasyayOgineernityaM vashinyaadyaa namaamyaham || 95 || 

chUtaashOkavikaasikEtakarajaHprOdbhaasineelaaMbuja-
prasphUrjannavamallikaasamuditaiH puShpaiH sharaannirmitaan |
ramyaM puShpasharaasanaM sulalitaM paashaM tathaa chaaMkushaM
vaMdE taavakamaayudhaM parashivE chakraaMtaraalEsthitam || 96 || 

trikONa uditaprabhE jagati sarvasiddhipradE
yutE tripurayaaMbayaa sthitavatee cha kaamEshvaree |
tanOtu mama maMgaLaM sakalasharma vajrEshvaree
karOtu bhagamaalinee sphuratu maamakE chEtasi || 97 || 

sarvaanaMdamayE samastajagataamaakaaMkShitE baiMdavE
bhairavyaa tripuraadyayaa virachitaavaasE sthitaa suMdaree |
aanaMdOllasitEkShaNaa maNigaNabhraajiShNubhUShaaMbaraa
visphUrjadvadanaa paraapararahaH saa maaM paatu yOginee || 98 || 

ullasatkanakakaaMtibhaasuraM
saurabhasphuraNavaasitaaMbaram |
dUrataH parihRutaM madhuvratai-
rarpayaami tava dEvi chaMpakam || 99 || 

vairamuddhatamapaasya shaMbhunaa
mastakE vinihitaM kalaachChalaat |
gaMdhalubdhamadhupaashritaM sadaa
kEtakeekusumamarpayaami tE || 100 || 

chUrNeekRutaM draagiva padmajEna
tvadaananaspardhisudhaaMshubiMbam |
samarpayaami sphuTamaMjalisthaM
vikaasijaateekusumOtkaraM tE || 101 || 

agarubahaladhUpaajasrasaurabhyaramyaaM
marakatamaNiraajeeraajihaarisragaabhaam |
dishi vidishi visarpadgaMdhalubdhaalimaalaaM
vakulakusumamaalaaM kaMThapeeThE&rpayaami || 102 || 

eeMkaarOrdhvagabiMduraananamadhObiMdudvayaM cha stanau
trailOkyE gurugamyamEtadakhilaM haardaM cha rEkhaatmakam |
itthaM kaamakalaatmikaaM bhagavateemaMtaH samaaraadhaya-
nnaanaMdaaMbudhimajjanE pralabhataamaanaMdathuM sajjanaH || 103 || 

dhUpaM tE&garusaMbhavaM bhagavati prOllaasigaMdhOddhuraM
deepaM chaiva nivEdayaami mahasaa haardaaMdhakaarachChidam |
ratnaasvarNavinirmitEShu paritaH paatrEShu saMsthaapitaM
naivEdyaM vinivEdayaami paramaanaMdaatmikE suMdari || 104 || 

jaateekOrakatulyamOdanamidaM sauvarNapaatrE sthitaM
shuddhaannaM shuchi mudgamaaShachaNakOdbhUtaastathaa sUpakaaH |
praajyaM maahiShamaajyamuttamamidaM haiyaMgaveenaM pRutha-
kpaatrEShu pratipaaditaM parashivE tatsarvamaMgeekuru || 105 || 

shiMbeesUraNashaakabiMbabRuhateekUshmaaMDakOshaatakee-
vRuMtaakaani paTOlakaani mRudunaa saMsaadhitaanyagninaa |
saMpannaani cha vEsavaaravisarairdivyaani bhaktyaa kRutaa-
nyagrE tE vinivEdayaami girijE sauvarNapaatravrajE || 106 || 

niMbUkaardrakachUtakaMdakadaleekaushaatakeekarkaTee-
dhaatreebilvakareerakairvirachitaanyaanaMdachidvigrahE |
raajeebhiH kaTutailasaiMdhavaharidraabhiH sthitaanpaatayE 
saMdhaanaani nivEdayaami girijE bhUriprakaaraaNi tE || 107 || 

sitayaaMchitalaDDukavrajaa-
nmRudupUpaanmRudulaashcha pUrikaaH |
paramaannamidaM cha paarvati
praNayEna pratipaadayaami tE || 108 || 

digdhamEtadanalE susaadhitaM
chaMdramaMDalanibhaM tathaa dadhi |
phaaNitaM shikhariNeeM sitaasitaaM
sarvamaMba vinivEdayaami tE || 109 || 

agrE tE vinivEdya sarvamamitaM naivEdyamaMgeekRutaM
j~jaatvaa tattvachatuShTayaM prathamatO manyE sutRuptaaM tataH |
dEveeM tvaaM parishiShTamaMba kanakaamatrEShu saMsthaapitaM
shaktibhyaH samupaahaaraami sakalaM dEvEshi shaMbhupriyE || 110 || 

vaamEna svarNapaatreemanupamaparamaannEna pUrNaaM dadhaanaa-
manyEna svarNadarveeM nijajanahRudayaabheeShTadaaM dhaarayaMteem |
siMdUraaraktavastraaM vividhamaNilasadbhUShaNaaM mEchakaaMgeeM
tiShThaMteemagratastE madhumadamuditaamannapUrNaaM namaami || 111 || 

paMktyOpaviShTaanparitastu chakraM
shaktyaa svayaaliMgitavaamabhaagaan |
sarvOpachaaraiH paripUjya bhaktyaa
tavaaMbikE paariShadaannamaami || 112 || 

paramaamRutamattasuMdaree-
gaNamadhyasthitamarkabhaasuram |
paramaamRutaghUrNitEkShaNaM
kimapi jyOtirupaasmahE param || 113 || 

dRushyatE tava mukhaaMbujaM shivE
shrUyatE sphuTamanaahatadhvaniH |
archanE tava giraamagOcharE
na prayaati viShayaaMtaraM manaH || 114 || 

tvanmukhaaMbujavilOkanOllasa-
tprEmanishchalavilOchanadvayeem |
unmaneemupagataaM sabhaamimaaM
bhaavayaami paramEshi taavakeem || 115 || 

chakShuH pashyatu nEha kiMchana paraM ghraaNaM na vaa jighratu
shrOtraM haMta shruNOtu na tvagapi na sparshaM samaalaMbataam |
jihvaa vEttu na vaa rasaM mama paraM yuShmatsvarUpaamRutE
nityaanaMdavighUrNamaananayanE nityaM manO majjatu || 116 || 

yastvaaM pashyati paarvati pratidinaM dhyaanEna tEjOmayeeM
manyE suMdari tattvamEtadakhilaM vEdEShu niShThaaM gatam |
yastasminsamayE tavaarchanavidhaavaanaMdasaaMdraashayO
yaatO&haM tadabhinnataaM parashivE sO&yaM prasaadastava || 117 || 

gaNaadhinaathaM vaTukaM cha yOgineeH
kShEtraadhinaathaM cha vidikchatuShTayE |
sarvOpachaaraiH paripUjya bhaktitO
nivEdayaamO balimuktayuktibhiH || 118 || 

veeNaamupaaMtE khalu vaadayaMtyai
nivEdya shEShaM khalu shEShikaayai |
sauvarNabhRuMgaaravinirgatEna 
jalEna shuddhaachamanaM vidhEhi || 119 || 

taaMbUlaM vinivEdayaami vilasatkarpUrakastUrikaa-
jaateepUgalavaMgachUrNakhadirairbhaktyaa samullaasitam |
sphUrjadratnasamudgakapraNihitaM sauvarNapaatrE sthitai-
rdeepairujjvalamaannachUrNarachitairaaraartikaM gRuhyataam || 120 || 

kaachidgaayati kiMnaree kalapadaM vaadyaM dadhaanOrvashee 
raMbhaa nRutyati kElimaMjulapadaM maataH purastaattava |
kRutyaM prOjjhya surastriyO madhumadavyaaghUrNamaanEkShaNaM
nityaanaMdasudhaaMbudhiM tava mukhaM pashyaMti dRushyaMti cha || 121 || 

taaMbUlOdbhaasivaktraistvadamalavadanaalOkanOllaasinEtrai-
shchakrasthaiH shaktisaMghaiH parihRutaviShayaasaMgamaakarNyamaanam 
geetaj~jaabhiH prakaamaM madhurasamadhuraM vaaditaM kiMnareebhi-
rveeNaajhaMkaaranaadaM kalaya paraSivaanaMdasaMdhaanahEtOH || 122 || 

archaavidhau j~jaanalavO&pi dUrE
dUrE tadaapaadakavastujaatam |
pradakShiNeekRutya tatO&rchanaM tE 
paMchOpachaaraatmakamarpayaami || 123 || 

yathEpsitamanOgataprakaTitOpachaaraarchitaM
nijaavaraNadEvataagaNavRutaaM surEshasthitaam |
kRutaaMjalipuTO muhuH kalitabhUmiraShTaaMgakai-
rnamaami bhagavatyahaM tripurasuMdari traahi maam || 124 || 

vij~japteeravadhEhi mE sumahataa yatnEna tE saMnidhiM
praaptaM maamiha kaaMdisheekamadhunaa maatarna dUreekuru |
chittaM tvatpadabhaavanE vyabhicharEddRugvaakcha mE jaatu chE-
ttatsaumyE svaguNairbadhaana na yathaa bhUyO vinirgachChati || 125 || 

kvaahaM maMdamatiH kva chEdamakhilairEkaaMtabhaktaiH stutaM
dhyaataM dEvi tathaapi tE svamanasaa shreepaadukaapUjanam |
kaadaachitkamadeeyachiMtanavidhau saMtuShTayaa sharmadaM
stOtraM dEvatayaa tayaa prakaTitaM manyE madeeyaananE || 126 || 

nityaarchamidaM chittE bhaavyamaanaM sadaa mayaa |
nibaddhaM vividhaiH padyairanugRuhNaatu suMdaree || 127 || 